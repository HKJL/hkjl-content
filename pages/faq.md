Title: FAQ
Slug: faq
Authors: Sling

# Veelgestelde vragen
Hieronder vind je enkele vragen die je zou kunnen hebben naar aanleiding van deze website. Heb je een vraag die er niet tussen staat? Laat dan een bericht achter onder deze pagina of kom op [IRC](webchat.html) om je vraag te stellen.

## Wanneer is tutorial X af?

Er wordt meestal aan meerdere tutorials tegelijk gewerkt en we hebben maar beperkte tijd om aan de site te besteden, dus een datum prikken waarop een specifieke tutorial af is, is haast onmogelijk. Als je graag een bepaalde tutorial af zou willen zien, laat het weten en dan proberen we hier meer tijd in te stoppen!

## Waarom staan er zo veel tutorials in de lijst die nog niet af zijn?

Toen deze site startte werd er een lijst gemaakt met onderwerpen die we graag zou willen behandelen. De lijst is voor een soort TODO-list en voor alle bezoekers is het een goede indicatie wat voor tutorials er allemaal nog aan zitten te komen. Als je zelf nog ideeën hebt voor extra onderwerpen dan horen we het natuurlijk graag.

## Wat voor dingen komen er nog op de site behalve tutorials?

De meeste tijd die we aan hackenkunjeleren kunnen besteden wordt gestopt in het schrijven van tutorials en het groter maken van de community, maar mocht er tijd beschikbaar komen om aan andere dingen te werken dan zijn er wel enkele extra dingen die we willen toevoegen. Bijvoorbeeld een quiz bij elke tutorial, en een persoonlijk account om de score en voortgang bij te houden en jezelf op rankings te vergelijken met andere bezoekers. Ook achievements en wargames / challenges staan op de verlanglijst.

## Ik heb tutorial X gelezen en de opdrachten geprobeerd te maken, maar ik snap er niks van, kun je me helpen?

Voor hulp kun je vragen stellen in het commentaar onderaan de tutorial, of – als het lukt – op IRC komen en hier nog sneller hulp krijgen. Ook helpt het vaak om een nachtje te slapen over een moeilijk onderwerp, vaak kun je er op een later moment met een frisse blik veel beter over nadenken. Ook helpt het soms om op Google of Youtube eens rond te kijken of er iemand anders is die het op een andere manier uitlegt dan je op deze site vind. Niemand leert op exact dezelfde manier!

Het kan natuurlijk zo zijn dat het gewoon echt niet ‘klikt’, en dat je merkt dat anderen de stof veel sneller oppakken dan jij. De naam van de site is ‘hackenkunjeleren’, en dit impliceert wel dat je moet kunnen leren, ofwel in staat moet zijn om nieuwe informatie in je op te nemen en te kunnen gebruiken in de praktijk. Wanneer je als een hacker wil kunnen nadenken, zul je hiervoor best slim en creatief moeten zijn. Het is niet voor iedereen weggelegd, vooral als je heel goed wil worden en de diepte in gaat qua technische kennis en technieken.

## Deze site gaat helemaal niet over hacken, ik wil leren over booters en RAT’s en crypters!

Ik ben bang dat je met de verkeerde verwachtingen bij deze site terecht gekomen bent. Misschien heb je van een vriend of kennis over deze termen gehoord, of zag je ze ergens op het internet staan. De tools zelf hebben op zich wel te maken met hacken, en security, maar het gebruiken van dergelijke tools is bijna altijd illegaal en je leert er maar heel weinig van, dus het is nog saai ook! Als je echt wil leren hoe dit soort tools onder de motorkap werken en hoe je je kan beschermen tegen mensen die ze gebruiken, en je kan ons er van overtuigen dat je hier al veel tijd in gestopt hebt en de motivatie hebt om er dieper in te duiken, dan kunnen we natuurlijk wel meehelpen.

## Ik wil ook een tutorial schrijven of helpen met de site, kan dat?

Cool! Stuur naar info@hackenkunjeleren.nl een paar alinea’s tekst met een opdracht, als het dan qua onderwerp, stijl en niveau aansluit bij de rest van de website dan zullen we samen bekijken wat je kan doen voor de website. Probeer een onderwerp te kiezen wat niet overlapt met bestaande tutorials en waar je al flink wat ervaring mee hebt. Als je bestaande bronnen gebruikt als referentie, kijk dan uit voor copyright issues!

## Waar kan ik doneren?

Op dit moment zijn er nog geen donatiemogelijkheden, deze komen er in de toekomst waarschijnlijk wel. Er zijn maar weinig kosten aan de site, dus nog geen grote noodzaak tot financiering :-)

Als je toch alvast iets wil bijdragen, stuur dan [een mailtje](mailto:info@hackenkunjeleren.nl)

